Døde av kosttilskudd?

En uvirkelig sommer.

Big business.

Trenger bedre kontroll.

Kroppen svikter.

Offer for juks.

Omfanget større enn antatt.

En internasjonal utfordring.

Han som alltid var der.

Sverre Murud var en sprek 69-åring. Legene mener dette kosttilskuddet bidro til at kroppen hans gikk i oppløsning.




Da Sverre Murud fylte 67 år, så han ingen grunn til å bli pensjonist. Å holde seg i form var hobbyen hans. Biloppretteren syklet Grenserittet om sommeren, gikk Birkebeineren om vinteren og løp tre ganger i uken med veterangruppen på Kløfta. Til han fylte 69 jobbet han deltid, men da syntes han det fikk være nok. Torsdag 29. mai 2008 hadde Sverre Murud sin siste arbeidsdag. Det var på tide å kose seg. Men den første helgen som pensjonist blir han fryktelig kvalm og får bare i seg litt havregrøt. Når Karen Helene Murud kommer hjem fra jobb på mandag, er ektemannen helt gul. - Gud, Sverre, det må være gallestein, sier hun, men han vil vente til dagen etter før de gjør noe med det. Morgenen etter besvimer Sverre tre ganger mens han prøver å kle på seg. Han, som barna alltid har tenkt på som så sterk, kjøres til Akershus Universitetssykehus i ambulanse. Der viser det seg at mannen som aldri er syk, som er forsiktig med alkohol og ikke har kjent noen symptomer, har leververdier på 3000. Det er skyhøyt. Uten at han har merket det, har cellene i leveren begynt å dø. Trebarnsfaren som snart skal få sitt tredje barnebarn, er i ferd med å gå i oppløsning innvendig.


Sverre har ikke vært lenge på Ahus før legene spør om han tar noen legemidler eller naturmidler. Han gir fra seg alt han har; Lipitor og Ezetrol, to preparater som skal forebygge en hjertesykdom han er arvelig disponert for. Begge kan påvirke leveren, men Lipitor har Sverre brukt i mange år uten bivirkninger, og Ezetrol, som han har gått på i et halvt år, gir sjelden leverbivirkninger. Men legemiddelet har ikke vært i bruk så lenge, og det er få pasienter som tar det. For å være på den sikre siden, gir Sverre også legene en boks med kosttilskuddet Fortodol. Sverre har aldri brukt andre helsekostprodukter enn tran og litt ølgjær, men i februar fikk han anbefalt Fortodol av en bekjent, som syntes det var så bra mot støle og ømme muskler. Og det virket, syntes Sverre. Derfor tok han det nå og da, når han hadde trent vekter på jobben, for eksempel. Både han, Ahus og familien tror han snart blir frisk igjen. Men da datteren Hanne ser igjen faren etter å ha avbrutt ferien, har han slanger overalt. 69-åringen er blitt undersøkt med alle hjelpemidler. Røntgen. Ultralyd. EKG. Næring får han bare i seg intravenøst, og sakte, men sikkert begynner også nyrene å svikte. 24. juni får Sverre dialyse. Det går ikke så bra. Han må få blodoverføring etterpå. Med ett er det som om Karen Helene, Hanne og brødrene Rune og Ståle befinner seg i et mareritt. Et mareritt de kan gjøre fint lite med, annet enn å sitte hos Sverre på skift. Dagene veksler mellom jobb og sykehus. Sykehus og jobb. Og dette uvirkelige som skjer med ektemannen og faren deres, har legene få forklaringer på. Men de mistenker bivirkninger av legemidler og Fortodol. Mellom sykebesøkene søker Rune på legemidler og bivirkninger på nettet. Men at Fortodol skulle ha noe å si, har han liten tro på. Det er jo bare et kosttilskudd, basert på gurkemeie. Og gurkemeie kan jo ikke skade. Det hverken han eller legene på Ahus vet, fordi det ikke står på boksen eller noen andre steder, er at de Fortodol-kapslene Sverre har spist, er tilsatt legemiddelet nimesulid. Et smertestillende og betennelsesdempende middel som ikke er godkjent i Norge. Nimesulid kan være svært skadelig for leveren og er derfor trukket fra markedet i mange land.


De siste ti årene er Omega 3, vitaminer, mineraler, tran, urteblandinger og antioksidanter blitt big business i Norge. I fjor omsatte helsekostbutikker, apotek, matbutikker og postordrefirmaer helse på boks for 2,2 milliarder kroner. Plusser du på alt som blir kjøpt via nettet, gjennom pyramider eller på homepartyer, kommer du fort opp i tre milliarder, anslår Bransjerådet for Naturmidler. I gjennomregulerte Norge er det lett å anta at myndighetene har kontroll over produkter som lover deg og meg god helse. Men tilsynet med dem er langt mer tilfeldig enn man skulle tro. Mens innholdet i legemidler og naturlegemidler er undersøkt og dokumentert, slik at man kjenner effekten og mulige bivirkninger, er det langt fra tilfelle med alle kosttilskuddene halvparten av befolkningen svelger i løpet av et år. Høsten 2006 gjennomførte Mattilsynet, Folkehelseinstituttet og Statens legemiddelverk en undersøkelse av 82 typer kosttilskudd. Markedsføringen lovet stor virkning av produktene, som skulle øke potensen, virke oppkvikkende eller være slankende. Da fant de følgende: - Tre av potensfremmerne var tilsatt ulovlige legemidler. I det ene var mengden over tre ganger så høy som det Legemiddelverket anbefaler. - Tre av de slankende kosttilskuddene var tilsatt synefrin, et legemiddel med stimulerende effekt. De inneholdt også koffein, selv om kombinasjonen av koffein og synefrin kan være farlig for folk med hjertesykdom eller annen alvorlig sykdom. - I flere av produktene ble det påvist rester av plantevernmidler. - Efedrin, et reseptpliktig sentralstimulerende middel, ble påvist i liten mengde i ett av de oppkvikkende tilskuddene.


- Det er svært alvorlig at noen tilsetter legemidler i kosttilskudd for å oppnå sterkere virkning. Forbrukerne har ingen mulighet til å vite hva produktene egentlig inneholder når stoffene ikke oppgis i merkingen, og kosttilskuddene tvert imot markedsføres som naturlige og ufarlige alternativer til legemidler. Dette kan i verste fall sette folks liv og helse i fare, og viser at det er behov for mer systematisk kontroll av kosttilskudd. Slik kontroll bør også omfatte kjemisk analyse, sa rådgiver Anne Kristi Sommer i Mattilsynet i mai i fjor, da den endelige rapporten fra undersøkelsen ble lagt frem. Det er Mattilsynet som skal føre tilsyn med kosttilskudd. Likevel har ikke etaten satt et sterkere fokus på feltet siden den gang. - Det er ingen tvil om at det hadde vært en fordel med bedre kontroll. Men Mattilsynet har enormt mange oppgaver, og vi må hele tiden prioritere de områdene der det er størst helsefare. Forbrukerne, som frivillig kjøper slike produkter, kan nok være mer skeptiske enn de har vært. Det er mange seriøse aktører der ute, men også en del lureri, hvor useriøse produsenter får folk til å bruke masse penger på tulleting, sier Sommer. I dag har alle som driver helsekostbutikk plikt til å registrere virksomheten hos Mattilsynet. Det skal også bli meldeplikt for kosttilskuddene de selger, men tilsynet vet ikke når databasen er klar. Produsenter av kosttilskudd må imidlertid kunne dokumentere at de egenskapene de knytter til produktene, som at de skal styrke immunforsvaret eller være gode for hjertet, faktisk stemmer. Men Mattilsynet sjekker ikke automatisk at all dokumentasjon er god nok, eller at den i det hele tatt finnes. - Det er heller ikke meningen. Virkeligheten er ikke sånn at selv om du har et kontrollapparat, så vil alt bli kontrollert. Vi foretar inspeksjoner og revisjoner og kan ta stikkprøver, men til syvende og sist er det leverandørene og de som selger kosttilskudd som har ansvaret for at produktene er trygge og dokumentasjonen i orden, understreker Sommer.


På Ahus ligger Sverre Murud og hikker. Leveren hans produserer ikke lenger så mye protein som den skal, og vannet holder seg ikke inni blodårene, men begynner å sive fra årene hans og ut i vevet og buken. Hele immunforsvaret svikter, og blodet hans forgiftes. Forstyrrelser i blodet kan påvirke hjernecellene og gjøre pasienter forvirret, urolige og hallusinerte. For Sverre blir det vanskelig å snakke. Ofte begynner han på setninger han ikke klarer å fullføre. Men en gang sier han til Rune og Ståle at han skal ut, og ber dem hente jakken hans ... Legene håper stadig at ting skal snu, og 1. juli overføres Sverre til Rikshospitalet, som skal vurdere om han kan få en levertransplantasjon. Det kan han ikke. Han har i tillegg for dårlig sirkulasjon til hjertet og er for syk for to omfattende operasjoner. Sommeren 2008 kjører Karen Helene, Hanne, Rune og Ståle berg-og-dal-bane mellom håp og fortvilelse. Natt til 14. juli sitter Hanne alene hos Sverre. Faren, han som alltid har vært der, tryggheten, oppmann i skiklubben og tusenkunstneren som akkurat har snekret terrasse til henne og familien, klarer ikke å løfte armene. Nå begynner han å jamre seg og ligge urolig. Det er vondt å se på, og to ganger flytter Hanne og en sykepleier Sverre i riktig stilling. Den siste gangen oppdager hun blod på lakenet, tilkaller lege og får ham til å gi faren sterkere smertestillende. Da roer han seg. Hanne lener seg tilbake i stolen, lukker øynene og lytter til Sverres langsomme pust. Teller sekundene mellom og tenker: «Nå sover pappa godt.» Men plutselig hører hun ikke pusten hans lenger. Sverre er død, kl. 04.30. En halvtime før kona skulle kommet og overtatt « vakten » ved sengen hans. Nå, nesten ett år senere, går disse nattetimene som en film gjennom hodet til Hanne, igjen og igjen. Særlig når hun prøver å sove.


Mens Sverre ligger på sykehuset, har Legemiddelverkene i Sverige og Norge begynt å få inn bivirkningsmeldinger etter bruk av Fortodol. Alle går på leveren. Siden kosttilskuddet kom på markedet i Sverige i 2004 og i Norge i 2007, skal det være solgt 24 millioner kapsler fra helsekostbutikker og over Internett. Det norske Legemiddelverket sender meldingene videre til Mattilsynet, som i februar i år drar på befaring til leverandøren, Bringwell Norge. De distribuerer kosttilskudd, vitaminer, mineraler, sportsernæring, naturkosmetikk og naturlegemidler. Mattilsynet oversender en boks Fortodol til legemiddelmyndighetene i Sverige for at de skal analysere den. Statens legemiddelverk knytter på det tidspunktet Fortodol til alvorlig leversvikt både i Norge, Sverige og Danmark, i to tilfeller med dødelig utgang. Den norske boksen viser seg imidlertid å ikke inneholde ulovlige ingredienser. Likevel beslutter Bringwell dagen etter å trekke produktet fra markedet. Etter Sverres død føler familien Murud at de ikke har fått ordentlig svar på hva han døde av, og kontakter Relis, informasjonssenteret for legemidler ved Ullevål universitetssykehus. En dag ringer Relis Karen Helene og spør om hun fortsatt har en boks Fortodol som Sverre har spist av? Det har hun. Den sendes til Sverige, og 25. mars avsløres det: Kosttilskuddet Sverre har tatt, er tilsatt terapeutiske doser med nimesulid. Rune er den første som ser dette på Aftenpostens nettavis. Ståle ringer Legemiddelverket og finner ut at det er faren deres det står om. Da Karen Helene leser nyheten, kjennes det like uvirkelig som da Sverre døde.


Denne uken ble det kjent at ikke bare Sverres og én annens boks, men det meste av Fortodolet som er solgt i Norge, i alt syv millioner kapsler, har vært tilsatt nimesulid, slik Aftenposten skrev om på onsdag. I vår har både Mattilsynet, Legemiddelverket, mediene og helsekostbransjen selv advart: Slutt å ta Fortodol! Men ingen skriver inngående om hvor kosttilskuddet egentlig kommer fra - en 74 år gammel mann fra California. Kurt Donsbach er en kjent størrelse innen den alternative helseverdenen i USA, med eget radioprogram på Internett, fire alternative sykehus og millioner av solgte ernæringsbøker bak seg. For en drøy måned siden ble han arrestert, tiltalt for elleve grove forbrytelser. Tiltalen inkluderer å behandle pasienter uten autorisasjon, feilmerking av medisiner, tyveri og på ulovlig vis å selge medisiner og kurer som skal kunne helbrede kreft. Dr. Donsbach har i en årrekke presentert seg som kiropraktor og naturmedisinsk lege, men har ikke lisens til å praktisere noen helsefaglige yrker i USA. Han er også blitt tatt i å selge Fortodol tilsatt nimesulid, som hjemmebehandling mot kreft i bukspyttkjertelen. - Dette har forundret meg: Hvis Dr. Donsbach først skulle jukse, hvorfor trengte selskapet å gjøre det med et forbudt legemiddel som er så farlig? Det er kynisk. Et spill på liv og død, sier Kristian Furuseth, Sverres lege i mange år. I tillegg til å skade leveren, kan nimesulid også påvirke hjertet. Det skal ikke kombineres med andre legemidler som kan påvirke leveren. - Dette var det siste Sverre Murud trengte. For ham hadde en Ibux vært mye bedre, påpeker Furuseth. Familien Murud vet hva de føler overfor dem som solgte Sverres kosttilskudd:
- Vi føler at pappa er drept.
Vil fortsette å selge Fortodol. Det er et utsagn daglig leder i Bringwell Norge, Siv Katrin Ramskjell, synes er vanskelig å kommentere. - Men vi beklager på det sterkeste at dette har skjedd. At Fortodol feilaktig har inneholdt nimesulid er helt uakseptabelt, og det skulle ikke kunne skje med de rutinene og kvalitetssystemene vi har, sier hun. - Hvilken research gjorde dere før dere begynte å selge Fortodol? - Det er godt dokumentert at gurkemeie er en urt som har effekt på betennelser og smerter, og metodene som er brukt i fremstillingen av Fortodol har vist seg å gi ekstra god effekt. Produksjonsstedet er dessuten godkjent etter internasjonale standarder. - Hvorfor inngikk dere et samarbeid med en produsent som Dr. Donsbach? - Kurt Donsbach har lenge vært kontroversiell i USA, fordi han har turt å utfordre den sterke legemiddelindu-strien der. Men produktene hans er godt dokumentert, og det har fulgt gode analysesertifikater med alle leveranser til oss. Råvarene har aldri vært et problem tidligere. Bringwell har likevel ikke noe direkte samarbeid med Dr. Donsbach. De forholder seg bare til sin leverandør - Hela Pharma i Sverige. Det er dette firmaet, som i likhet med Bringwell Norge er et datterselskap under Bringwell AB, som har importert Fortodol til Sverige. Hela Pharma angrer ikke på at de har samarbeidet med Dr. Donsbach i 20 år, og mener han har en unik helsekompetanse. - Donsbach er uten tvil blitt lurt av sine indiske råvare-underleverandører. Det fritar ham naturligvis ikke for ansvar, men bør likevel noteres, sier salgssjef Per-Åke Claesson. Både Hela Pharma og Bringwell regner med at Dr. Donsbach dekker tapet de har hatt på å trekke Fortodol fra markedet. Og begge firmaene selger fortsatt andre produkter fra det omstridte selskapet. - Men flere av disse produseres nå i Sverige, og vi kontrollerer at alle Donsbach-produktene kun inneholder det som deklareres, sier Claesson - som allerede denne måneden begynner å produsere Fortodol igjen. - Det skjer på Hela Pharmas fabrikk i Sverige, hvor vi har full kontroll med produksjonen. A-magasinet har ikke klart å komme i kontakt med Kurt Donsbach selv, men nære medarbeidere avviser alle påstander om juks.


Siv Katrin Ramskjell mener helsekostbransjen alt i alt har vist seg å være veldig trygg. - Det er viktig å huske at helsekostprodukter ofte er et alternativ til legemidler som hvert eneste år gir dødelige bivirkninger, sier hun. For mange forbrukere er det likevel vanskelig å orientere seg i helsekostmarkedet. Legemiddelverkets databaser viser at helsekostpreparater som inneholder alkoholbaserte ekstrakter av grønn te, er knyttet til tilfeller av alvorlige leverbivirkninger. Fra store deler av Europa meldes det at tilsetningen av legemidler i slankepiller og kosttilskudd har økt betraktelig. Urter som er forbudt fordi de anses som helsefarlige, er i kosttilskudd blitt erstattet av legemidler. Det har vært tilfeller av nyresvikt og kreft på grunn av forurensninger av Aristolochia-arter i kinesisk slankemedisin, og flere personer er blitt blyforgiftet etter å ha spist visse ayurvediske (helhetlig helsesystem som skal skape fysisk og mental balanse) preparater. Også i USA er matmyndighetene blitt oppmerksomme på faren. I Norge kreves ikke forhåndsgodkjenning av hverken mat eller kosttilskudd, og kontrollen med helsekostmarkedet er i stor grad overlatt til bransjen selv. Den ordningen fungerer fint, mener daglig leder Turid Backer i Bransjerådet for Naturmidler, hvor de fleste leverandørene og de store butikkjedene Life, Sunkost og Naturli' vis er medlem. - Både vi og myndighetene ønsker å gi forbrukerne trygge produkter. Derfor har våre medlemmer frivillig underlagt seg en produktkontroll. Bransjerådet sender alle nye preparater på markedet til et akkreditert og godkjent laboratorium i Sverige, der vi analyserer innholdet og sjekker at de inneholder det som står på pakningen. Har de for lite virkestoffer, eller vi finner substanser som ikke har noe der å gjøre, godkjennes ikke produktet og kommer ikke på markedet, forteller Backer. - Sjekker dere også for legemidler? - Vi kan ikke analysere mot absolutt alle substanser som finnes. Vi forutsetter jo ikke at aktørene er useriøse. De fleste jobber ytterst seriøst. Bransjen i Europa er lei av å bli sett på som kjeltringer. Bransjerådet analyserte også Fortodol - uten å oppdage nimesulid. - Vi undersøkte at kapslene inneholdt så mye gurkemeie som de skulle, men vi lette jo ikke etter et legemiddel som overhodet ikke skulle være der! forklarer Backer. I dag er det rundt 2500 helsekostprodukter å få kjøpt i Norge. Bransjerådet har rukket å godkjenne 400 av de mest solgte. 51 produkter er blitt stoppet på grunn av feil eller mangler, funn av tungmetaller (4), sprøytemidler (2), mikroorganismer (1), genmodifiserte stoffer (1) eller at det ikke var samsvar mellom analysen og deklarasjonen på pakken. Mange av disse ble godkjent senere, da manglene var korrigert. Gro Fossum, forsker i Legemiddelverket, mener Fortodol-saken viser at Bransjerådets egenkontroller ikke fungerer: - Kvalitet må bygges inn trinn for trinn. Å kontrollere helsekostprodukter i etterkant gir en falsk trygghet. I EU er det innført et direktiv for tradisjonelle plantebaserte legemidler som sikrer at de oppfyller de samme kvalitetskravene som andre legemidler, med fullstendig produktinformasjon. - I år innføres ordningen i EØS. Jeg synes det er merkelig at helsekostbransjen i Norge ikke har utvist større interesse for å søke sine produkter inn under denne ordningen, sier Fossum, som sitter i den Europeiske komiteen for plantebaserte legemidler. Turid Backer i Bransjerådet mener at interessen er der. - Men den nye ordningen er ikke ordentlig implementert i det norske lovverket ennå, og mange venter på mer informasjon fra Legemiddelverket om hvordan man skal forholde seg til den. Jeg har hørt at det kan koste opptil 600 000 kroner å få et produkt godkjent som plantelegemiddel. Det er det mange små bedrifter som ikke har råd til.


22. juli 2008 er det varm sol på Kløfta. Det er midt i fellesferien, likevel er Ullensaker kirke nesten full. Foran en hvit kiste står Rune og Ståle og forteller om en pappa som alltid var der. Som gjerne tok på seg biloppretting i sene kveldstimer for å finansiere nye slalåmski til jul. Som lærte dem å sveise, og var så flink med hendene at han like gjerne laget apparatene i treningsrommet i kjelleren selv. Ekspertene på informasjonssenteret for legemidler, Relis, har konkludert med at Sverre døde av en fatal leversvikt som førte til at også andre organer sluttet å fungere. Det er ikke mulig å si med sikkerhet om leversvikten skyldes Fortodol eller legemidlene han tok, men Relis mener at kosttilskuddet bidro til å forverre en allerede dårlig lever. - Hvordan ulike helsekostprodukter virker sammen med legemidler, er et uutforsket område som vi vet lite om. Jeg har vært lege i 30 år, og det er sjelden folk forteller meg at de bruker et kosttilskudd. Men det er på høy tid at pasienter begynner å opplyse legene sine om dette, sier Sverres lege, Kristian Furuseth. I vinter har Karen Helene Murud måkt snø selv. Hun har pusset opp soverommet og gått på jobben hver dag. Men tingene til Sverre har hun ikke orket å rydde bort.
